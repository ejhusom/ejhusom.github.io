---
title: "Test av Northern Playground langermet trøye"
date: 2022-03-20T12:47:12+01:00
type: ["posts"]
draft:
tags:
categories:
---

Jeg fikk for et halvt år siden en [turtleneck](https://www.northernplayground.no/nb/shop/turtleneck) fra [Northern Playground](https://www.northernplayground.no), et veldig spennende norsk klesmerke.
Kvaliteten og bruksverdien til dette plagget var overraskende gode, og hvis du ikke gidder lese hele testen så kan jeg oppsummere den allerede her: **Om jeg bare skulle hatt én trøye resten av livet så er det definitivt denne; den fungerer til alt fra trening og tur til jobb og selskap.**
Northern Playground er det første og eneste klesmerke jeg har vært borti som faktisk leverer alt de lover i reklamene sine, og det er ikke lite.


Det er mange klesmerker som lager klær i ull og ullblandinger som påstår at klærne ikke får noen svettelukt så lenge man lufter dem.
Jeg har testet mange ulike merker, men trøya fra Northern Playground er den eneste jeg har prøvd hvor dette faktisk stemmer.
I en av sine reklamefilmer forteller Northern Playgrounds CEO at han ikke husker sist han vasket trøya han har på, og at han fortsatt ikke får noen klager på lukt.
Dette synes jeg i utgangspunktet det var vanskelig å tro på, helt til jeg fikk prøvd trøya selv.
Jeg har ennå ikke vasket min Northern Playground-trøye siden jeg fikk den for et halvt år siden.
Den lukter ingenting, til tross for å ha vært med på løpeturer og på jobb uke etter uke.
Om jeg har svettet mye i den så henger jeg den til lufting enten på verandaen eller over en stol innendørs, og da er den klar til bruk dagen etter.
En annen stor fordel med trøyene er at de er såpass fine at man fint kan bruke dem både på jobb og i sammenhenger hvor man må se litt ordentlig ut.


Etter mye bruk er det kun ett "svakt punkt" jeg har klart å finne i denne trøya. 
Jeg har løpt mye med sekk til og fra jobb, uten noe plagg mellom sekken og trøya, og jeg ser at det har kommet noen nupper på ryggen på grunn av dette.
De er så små at jeg ikke ville tenkt over det med en annen trøye, men når klesplagget leverer såpass godt på alle andre punkter, så må man fram med små tingene.

Jeg har også skaffet meg den kortermede versjonen, som selvfølgelig fungerer like bra, og trøyene er med på løping, klatring/buldring, jobb, selskap og fjellturer.
Northern Playground lager trøyer i mange forskjellige fasonger (T-skjorter, langermet, bestefartrøye, zipneck, hoodie etc), så her er det mulig å finne noe for enhver smak.
<!-- Det at de fungerer i alle sammenhenger i tillegg til at svettelukt ikke blir sittende er --> 
Selskapet har også en svært [miljøvennlig profil](https://www.northernplayground.no/nb/environment).
De har flere tiltak for å redusere forbruk, for eksempel at de tilbyr livstidsservice på plaggene, og de har en selvpålagt miljøskatt på hvert salg.

Et veldig spennende prosjekt de har gående er [The Last jakke](https://www.northernplayground.no/nb/shop/the-last-jacket) og [The Last bukse](https://www.northernplayground.no/nb/shop/the-last-pants).
Målet er å lage en jakke og en bukse som er de siste du noen gang trenger å kjøpe, og om mulig også gå i arv!
Jeg håper de lykkes med å lage et godt produkt, og det har jeg også troa på at de klarer.
Northern Playground har en forbilledlig designfilosofi og miljøprofil, og jeg håper de kan inspirere andre klesprodusenter i samme retning.

Bilder av trøya:

![Northern Playground langermet trøye 1](posts/20220326-northern-playground-turtleneck-test/2.jpg)
![Northern Playground langermet trøye 2](posts/20220326-northern-playground-turtleneck-test/1.jpg)
