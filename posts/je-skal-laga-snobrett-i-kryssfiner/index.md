---
title: "Je skal laga snøbrett i kryssfinér"
date: 2021-05-24T21:47:12+02:00
type: ["posts"]
draft: true
tags:
categories:
    - gear
---

Bestemte meg plutselig en dag for å lage meg et hjemmelaga snøbrett.
Forutsetningene for dette prosjektet var at det skulle være billig og lett å
lage. Når jeg sier "lett å lage", så mener jeg ikke sånn som noen youtubere
framstiller det:  "Dette er ekstremt lett å lage, du bare går inn i
ditt spesialbygde verksted med alle disse spesialverktøyene som koster flere
tusen, og så tar du dette kjempedyre materialet som er umulig å få tak i, og
da tar det faktisk bare en ettermiddag før du er ferdig!" Duh...

Hvis det skal være realistisk for meg å gjennomføre, så må jeg bare være
avhengig av helt enkle verktøy, som de fleste har liggende i boden. Slik som
håndsag, hammer, tommestokk, trelim... Du skjønner greia. Og så kunne jeg
selvfølgelig ikke lage et snøbrett med bindinger, for da blir det fort for
dyrt.

Jeg oppdaga at snøbrett uten bindinger er et veldig utbredt konsept, men at det
ofte kalles for *powder surfer*, eller bare *pow surfer*. Og det er heller ikke
så uvanlig å lage dem selv i garasjen. Det er også noen små aktører som selger
*poweder surfers*, jeg synes spesielt [Skorgeboards](https://skorgeboards.no/)
og [Fyra Board Studio](https://www.kristo.se/work/gary-gators-locksmith-nrxh9)
sine brett ser ganske fete ut!

Etter litt søking rundt på internett fant jeg til slutt en video som var midt i
blinken for meg: [Cheap, Easy, DIY Powder Surfer](https://www.youtube.com/watch?app=desktop&v=jkEC8G28a4g).
Denne videoen gir instruksjoner som til og meg jeg klarer å følge, og krever
svært lite av utstyr.

Jeg kjøpte inn en plate med 4 mm kryssfinér av furu. Den er nok ikke like sterk
som kryssfinéren han i videoen bruker (*baltic birch*), men det var det eneste
jeg fikk tak i på den lokale byggforhandleren. Når det gjaldt trelim, så turte
jeg ikke bruke noe annet enn det som ble anbefalt i videoen, så jeg bestilte en
flaske Titebond 3 på nettet.

Jeg sagde finérplaten slik at jeg fikk tre plater på ca 150x40cm. Når trelimet
endelig kom i posten, så rigget jeg til noen plankebiter på et gammelt bord,
hvor jeg skulle utføre limingen. Plankebitene ble arrangert slik at
finérplatene fikk den riktige svaien i front og bak på brettet. Skrutvinger
måtte jeg faktisk låne, og jeg fikk bare tak i 9 stykker. Skulle nok helst hatt
flere for å sørge for at de tre platene ble klemt godt sammen overalt. 

Jeg smurte på trelim mellom hver av de tre platene før jeg satte på
skrutvingene. I ettertid ser jeg at jeg antagelig burde tatt på enda tykkere
lag med trelim, men ikke noe å gjøre med det nå...

Platene stod og tørket i to døgn, før jeg sagde platene til den formen jeg
ville ha på brettet. Har veldig liten erfaring med å stå på brett, så her ble
det designet litt etter innfallsmetoden.

Etter å ha pusset kantene godt med sandpapir, så oljet jeg inn hele brettet med
vanlig treolje. Deretter satte jeg inn undersiden med vanlig glidevoks fra
Swix. På oversiden satte jeg på to biter av et skumgummiliggeunderlag, som jeg
festet med dobbeltsidig teip.

Snøen begynner dessverre i forsvinne her i strøket, så måtte løpe et godt
stykke opp på fjellet for å få testet brettet.
