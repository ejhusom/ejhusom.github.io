---
title: "Je skal laga snøbrett i kryssfinér"
date: 2021-05-22T21:47:12+02:00
type: ["posts"]
draft: false
tags:
categories:
    - gear
---

Bestemte meg plutselig en dag for å lage meg et hjemmelaga snøbrett.
Forutsetningene for dette prosjektet var at det skulle være billig og lett å
lage. Når jeg sier "lett å lage", så mener jeg ikke sånn som noen youtubere
framstiller det:  "Dette er ekstremt lett å lage, du bare går inn i
ditt spesialbygde verksted med alle disse spesialverktøyene, og så tar du dette
kjempedyre materialet som er umulig å få tak i, og da tar det faktisk bare en
ettermiddag før du er ferdig!" Duh...

Hvis det skal være realistisk for meg å gjennomføre, så må jeg bare behøve helt
enkle verktøy, som de fleste har liggende i boden. Slik som håndsag, hammer,
tommestokk, trelim... Du skjønner greia. Og så kunne jeg selvfølgelig ikke lage
et snøbrett med bindinger, for det koster for mye.

Jeg oppdaga at snøbrett uten bindinger er et relativt utbredt konsept, men at det
ofte kalles for *powder surfer*, eller bare *pow surfer*. Og det er heller ikke
så uvanlig å lage dem selv i garasjen. Det er også noen små aktører som
produserer *powder surfers*. Jeg synes spesielt
[Skorgeboards](https://skorgeboards.no/) og [The Fyra Board Studio](https://www.kristo.se/work/gary-gators-locksmith-nrxh9) sine brett ser ganske fete ut!

Etter litt søking rundt på internett fant jeg til slutt en video som var midt i
blinken for meg: [Cheap, Easy, DIY Powder Surfer](https://www.youtube.com/watch?app=desktop&v=jkEC8G28a4g).
Denne videoen gir instruksjoner som til og meg jeg klarer å følge, og krever
svært lite av utstyr.

Jeg kjøpte inn en plate med 4 mm kryssfinér av furu. Den er nok ikke like sterk
som kryssfinéren han i videoen bruker (*baltic birch*), men det var det eneste
jeg fikk tak i på den lokale byggforhandleren. Når det gjaldt trelim, så turte
jeg ikke bruke noe annet enn det som ble anbefalt i videoen, så jeg bestilte en
flaske Titebond 3 på nettet.

Jeg sagde finérplaten slik at jeg fikk tre plater på ca 150x40cm. Når trelimet
endelig kom i posten, så rigget jeg til noen plankebiter på et gammelt bord,
hvor jeg skulle utføre limingen. Plankebitene ble arrangert slik at
finérplatene fikk den riktige svaien i front og bak på brettet. Skrutvinger
måtte jeg låne, men jeg fikk bare tak i 9 stykker. Skulle nok helst hatt
flere for å sørge for at de tre platene ble klemt godt sammen overalt. 

![Platene er klar til å limes](posts/20210522-je-skal-laga-snobrett-i-kryssfiner/1.jpeg)
*Platene ligger klare til å limes, med noen plankebiter under som skal sørge
for at brettet får den riktige svaien.*

Jeg smurte på trelim mellom hver av de tre platene før jeg satte på
skrutvingene. I ettertid ser jeg at jeg antagelig burde tatt på enda tykkere
lag med trelim, men ikke noe å gjøre med det nå...

![Platene står til tørk](posts/20210522-je-skal-laga-snobrett-i-kryssfiner/2.jpeg)
*Her har jeg rigga til platene med skrutvinger mens det trelimet tørker. I
tillegg til skrutvingene la jeg de tyngste tingene jeg fant oppå platene (noen
steiner og hoggstabber). Merk at jeg også hadde lagt de limte platene i mellom
to andre plater for å beskytte selve brettet.*

Jeg lot limet tørke i to døgn, før jeg sagde brettet til den formen jeg
ville ha. Har veldig liten erfaring med å stå på brett, så her ble
det designet litt etter innfallsmetoden. Jeg brukte "Model Tre" fra
[The Fyra Board Studio](https://www.kristo.se/work/gary-gators-locksmith-nrxh9)
som inspirasjon, og brukte ca samme breddemål og lengde som denne. Jeg endte
opp med en lengde på 145 cm, og bredde på ca 36/27/28 cm på front/midt/bak.

![Brettet er ferdig limt](posts/20210522-je-skal-laga-snobrett-i-kryssfiner/3.jpeg)
*Slik så det ut etter at limet hadde tørket. Svaien/rockeren ser brukbar ut.*

![Malen ligger klar](posts/20210522-je-skal-laga-snobrett-i-kryssfiner/4.jpeg)
*Lagde en papirmal som jeg brukte til å tegne opp på begge sider av brettet,
med utgangspunkt i midtlinja.*

Etter å ha pusset kantene godt med sandpapir, så oljet jeg inn hele brettet med
en polyuretan-basert gulvlakk. Deretter satte jeg inn undersiden med vanlig
glidevoks fra Swix. 


![Pussing](posts/20210522-je-skal-laga-snobrett-i-kryssfiner/5.jpeg)
*Var svært kjekt å ha elektrisk pussemaskin. Men å pusse for hånd er selvsagt
også mulig.*

Jeg borret et hull (4mm diameter) helt bak på brettet for å feste en
sikkerhetsline i. Denne lina fester jeg i beinet eller beltet så ikke brettet
forsvinner når jeg faller.

![Feste til sikkerhetsline](posts/20210522-je-skal-laga-snobrett-i-kryssfiner/6.jpeg)
*Feste til sikkerhetsline.*

![Feste til sikkerhetsline](posts/20210522-je-skal-laga-snobrett-i-kryssfiner/7.jpeg)
*Feste til sikkerhetslina henger fast i brettet ved hjelp av ei knute.*

![Nesten ferdig.](posts/20210522-je-skal-laga-snobrett-i-kryssfiner/8.jpeg)
*Nesten ferdig, mangler bare noe padding til å stå på.*

På oversiden satte jeg på to biter av et skumgummiliggeunderlag, som jeg festet
med dobbeltsidig teip.

![](posts/20210522-je-skal-laga-snobrett-i-kryssfiner/9.jpeg)

![Ferdig brett](posts/20210522-je-skal-laga-snobrett-i-kryssfiner/10.jpeg)
*Slik ser det ferdige brettet ut.*

Snøen begynner dessverre i forsvinne her i strøket, så måtte løpe et godt
stykke opp på fjellet for å få testa brettet. 

{{< rawhtml >}}
<video id="video" controls>
    <source src="posts/20210522-je-skal-laga-snobrett-i-kryssfiner/1.mp4" type="video/mp4">
    Your browser does not support the video tag.
</video> 
{{< /rawhtml >}}

Bitene av liggeunderlag som jeg brukte til padding for føttene falt dessverre
av etter noen runder, fordi de ikke festet seg godt nok til den dobbeltsidige
teipen. Tror jeg skal prøve med en friksjonsteip i stedet (sånn man bruker på
trappetrinn etc. for å gi friksjon).

![](posts/20210522-je-skal-laga-snobrett-i-kryssfiner/11.jpeg)

Alt i alt funka brettet bra. Gliden er selvfølgelig ikke like god som vanlige
snøbrett, men det er en nok en fordel at det ikke går for fort for min del, så
jeg klarer å holde meg på beina...
